Systematické spracovávanie krasových území na území Slovenska začal v povojnovom období A.
Droppa, pracovník Geografického ústavu SAV, resp. jeho pracoviska v Liptovskom Mikuláši. Už jeho
diplomová práca bola na tému rajonizácie krasu Malých Karpát a v jednej z jeho prvej publikovanej
práci o Mošnickej jaskyni (1949) používa názov „Liptovský kras“. A. Droppa v priebehu svojej vedeckej práce, ktorá spočívala v systematickom prieskume a výskume krasu Slovenska. Spracovával
postupne jednotlivé krasové územia, kde spravidla neexistovali literárne údaje, pričom sa opieral
o vlastné mapovania i výsledky práce dobrovoľných jaskyniarskych skupín. Vždy po ukončení výskumu publikoval tieto výsledky v geografických a tiež speleologických a karsologických periodikách.
Tu intuitívne vytváral názvy krasových území. Zväčša názvy, ktoré použil pri svojich komplexne ladených prácach, sa ujali a budeme ich aj tu používať. Základnú štruktúru krasových území Slovenska
predstavil v „Prehľade preskúmaných jaskýň na Slovensku (1973). V tomto diele použil ako základné
regionalizačnú jednotku geomorfologický celok (pohorie), a v týchto celkoch potom vyčlenil 67 krasových území so 476 jaskyňami. Uvedené členenie aj s akceptovaním či miernou úpravou názvov prevzala Názvoslovná komisia SÚGK (Slovenský úrad geodézie a kartografie) a tento zoznam vydala v rámci
edície „Kartografické informácie“ č 12. Týmto sa istým spôsobom aj názvy tam uvedených krasových
území a jaskýň ustálili a legislatívne sa stali záväznými.