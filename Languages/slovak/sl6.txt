Horstvo Malé Karpaty vystupuje ako hradba medzi Borskou nížinou a Podunajskou pahorkatinou
s Podunajskou rovinou. Je to najzápadnejšie pohorie „jadrových pohorí“ Západných Karpát. Jeho
geologická stavba, najmä v južnejších častiach, je príbuznejšia Alpám ako Karpatom. V jadrových
pohoriach na povrch vystupujú kryštalické horniny (žuly, ruly), avšak podstatnú časť tvoria rôzne
sedimentárne mezozoické horniny. V nich je vyvinutý kras a vyskytujú sa tu významné a dlhé jaskyne.
Malé Karpaty patria k nižším pohoriam, najvyššie vrcholy nedosahujú ani 800 m (Vysoká 754,3 m,
Záruby 767,4 m). V reliéfe sa uplatňujú zarovnané povrchy v centrálnej časti pohoria, smery niektorých potokov, napríklad Borinského alebo Parnej svedčia o zložitom a starom vývoji povodí.
Vzhľadom na blízkosť hlavného mesta a tiež aj centrálnych geovedných inštitúcií (Geologický ústav Dionýza Štúra, Prírodovedecká fakulta UK, Geografický ústav SAV), sa krasové územia Malých
Karpát stávajú častým objektom výskumov, diplomových prác a aj zo speleologického hľadiska sú
charakteristické vysokou intenzitou prieskumu a výskumu. V krasových územiach Malých Karpát
pracovali dávnejšie jaskyniari združení okolo profesora K. Silnického, prieskumná skupina Jána Majku, predchodcovia o.s. Dolné Orešany, zaniknutá skupina Chtelnica, dnes tu pracujú jaskyniarske
skupiny Speleo Bratislava, Speleoklub UK, o.s. Dolné Orešany, o.s. Plavecké podhradie, o.s. Inovec,
o.s. Čachtice. Preto je tu aj povrchová preskúmanosť územia mimoriadne vysoká, a stále je vysoká
intenzita speleologického prieskumu často súperiacimi subjektmi i jednotlivcami.
