Vývoj, hlavne po r. 1989, kedy prechádza reorganizáciou celá slovenská speleológia, smeroval
k pragmatickejším riešeniam, ako akademické závery vyššie spomenutých konferencií. Pracovníci
Slovenského múzea ochrany prírody a jaskyniarstva a Správy Slovenských jaskýň vytvorili systém, v
ktorom použili geomorfologické členenie i na nižších stupňoch v pričom väzba na krasové územia
vypadla a je nahradená katastrálnym územím obce resp. nižšou systematickou jednotku geomorfologického členenia (podcelok, časť). V edícii Ministerstva životného prostredia „Dokumenty“ bol publikovaný „Zoznam jaskýň na Slovensku“ (Bella P., Holúbek P., 1999), v ktorom je evidovaných 3946
jaskýň, zoradených podľa uvedeného princípu, územia i jaskyne sú radené abecedne. Jeho cennou
súčasťou je aj zoznam literatúry. Ide o zoznam hlavne novšej speleologickej literatúry (2057 titulov),
ktorý súvisí so speleologickým výskumom jaskýň. Autori čerpali nielen z uvedených titulov, ale aj
s nepublikovaných materiálov, medzi ktorými dominujú tzv. „technické denníky“, správy o prieskumných akciách členov Slovenskej speleologickej spoločnosti, ktorých táto produkuje ročne okolo
tisíc kusov. Je tomu aj v novelizovanom „Zozname...“ (Bella P., Hlaváčová I. Holúbek P., 2007), ktorý
už obsahuje 5474 jaskýň a 3215 titulov literatúry. Vzniklo tak hodnotné dielo, o ktoré je možné sa
opierať pri vyhľadávaní údajov o akejkoľvek známej jaskyni Slovenska. 