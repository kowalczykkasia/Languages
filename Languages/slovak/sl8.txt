Vzhľadom na blízkosť Bratislavy, a tým aj dostatku osobností schopných viesť speleologické prieskumy ako aj atraktivitu potenciálneho objavu sprístupniteľnej jaskyne, je Borinský kras dejiskom
výskumov a prieskumov viacerých generácií. Záujem o územie bol už v predvojnovom období. V.
Špalek už r. 1938 zostúpil do V. Prepadlého. V 50-tych tokoch tu pôsobila pracovná skupina okolo J.
Majku, čiastočne v kontakte s jaskyniarmi združenými okolo K. Silnického. Na ich práce naviazali
speleológovia pod vedením I. Cebecauera. V rámci obnovenej SSS sa stáva územie Borinského krasu
rajónom oblastnej skupiny Bratislava, neskôr premenovanej na Speleo Bratislava. Napriek intenzite
výskumov a množstvu individuálych príspevkov, ucelené dielo o krase tohto územia neexistuje, aj keď
zásluhou P. Magdolena bola už publikovaná v Spravodaji SSS väčšina opisov a máp lokalít. Hodnotným prameňom informácií o topografii územia je Exkurzný sprievodca Jaskyniarskym týždňom SSS
1992 a tiež príspevok B. Šmídu a J. Gliviaka (2004).
Z hľadiska speleologického prieskumu je potrebné uviesť, že takmer všetky jaskyne boli objavené
po náročnom sondovaní a aj po preniknutí do podzemia sa pokračovalo a pokračuje systémom prevažne rozširovania úžin, resp. sa práce končia v ťažko prekonateľných úžinách. Príčina je v nie celkom
čistých borinských vápencoch a tiež aj v istej tektonickej porušenosti územia (závaly). Prípadná poschodovitosť fosílnych častí je problematická.