V smere toku poznáme ponory na Košariskách, nižšie Silnického jaskyňu (Jaskyňa pod Dujničom)
dlhú 321 m a hlbokú 42 m s aktívnym vodným tokom (Magdolen, P. 1998). Významným pracoviskom
bola Stará garda (Majkove ponory, tiež Priepasť na zlome pod Okopancom), kde bola dosiahnutá
dĺžka 220 m a hĺbka 87 m (Magdolen, P. 2004). V blízkosti je tiež Jaskyňa pod Okopancom (Notre
Dame) dlhá 43 m (Magdolen, P. 1999). Najdlhšia Jubilejná jaskyňa je dlhá 499 m, dobrú mapu
i s problematikou výskumov publikoval P. Magdolen v roku 2006. V uvedenom príspevku je publikovaná aj ortofotomapa s pôdorysmi okolitých jaskýň. Majkova jaskyňa (tiež zvaná aj „Žabákova riť“)
je dlhá 68 m, jaskyňa Sedmička je dlhá 381 m. Jaskyňa Vlčie jamy (tiež Grosventre, známa tiež pod
názvom Jaskyňa v závrte pod Okopancom) je dlhá 127 m a Zbojnícka jaskyňa dlhá 125 m. Nižšie
oproti kameňolomu leží fluviokrasová, 35 m dlhá jaskyňa Trojuholník.
Vody z ponorov sa nakoniec sústredene objavujú v Riečnej jaskyni zatiaľ dlhej 43 m s doposiaľ
neprekonaným prítokovým sifónom a po pár desiatkach metrov vyvierajú vodárensky zachytenou
vyvieračkou v Medených Hámroch – Príspevok v Spravodaji SSS (Šmída, B., Gliviak, J. 2004) okrem
potápačskej problematiky prináša aj výbornú lokalizačnú mapu jaskýň v Prepadlom a tiež vysvetľujúci
priečny profil a pôdorys vzájomnej polohy jaskýň.