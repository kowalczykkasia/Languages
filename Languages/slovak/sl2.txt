Po roku 1970 došlo k obnoveniu činnosti Slovenskej speleologickej spoločnosti. Dobrovoľné jaskyniarske skupiny pri zlepšenej organizácii, pod odbornou gesciou Múzea slovenského krasu
v Liptovskom Mikuláši, rozvinuli obdivuhodnú prieskumnú činnosť. Štruktúra spoločnosti riadenej
Presedníctvom, bola založená na systéme oblastných skupín (v texte ďalej o.s.), ktoré boli číslované
a označené sídlom (napríklad o.s. č. 12 - Ružomberok) V dobe vzniku bolo 21, neskôr ich počet stúpal
na neskorších cca 40, pričom niektoré skupiny zanikali a iné vznikali. Skupiny pôsobili v definovanom
území, tzv. rajóne. Po r. 1992 došlo k uvoľneniu tvorby nových skupín a ich názvov, takže dnes majú
niektoré skupiny názvy typu Speleoklub alebo iné (napríklad Aragonit, Badizer ap.). Jaskyniarske
skupiny ročne objavujú rádovo desiatky až stovky jaskýň, spolu v dĺžke 5 až 10 km ročne.
Výsledky speleologického prieskumu v rôznej kvalite boli publikované v novozaloženom periodiku
Spravodaj Slovenskej speleologickej spoločnosti (dnes existuje už 39 ročník), v ktorom sú výsledky –
najmä opisy a mapy jaskýň priebežne publikované. Neskôr, po roku 1989 vznikli aj ďalšie periodiká,
Sinter, časopis Slovenského múzea ochrany prírody a jaskyniarstva (premenované Múzeum Slovenského krasu) a Aragonit, časopis Správy Slovenských jaskýň.