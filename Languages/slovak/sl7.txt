Od ostatného územia pomerne homogénnych Malých Karpát je Lamačskou bránou oddelený masív
Devínskej Kobyly (514,1 m). Západne od tu zasahujúceho granitového Bratislavského masívu je územie tvorené iba vystupujúcimi ostrovmi vápencov, brekciovitými vápencami a dolomitmi (devínsky
vývoj malokarpatskej obalovej série). Nižšie členy sú zastúpené kremencami spodného triasu. Takejto
geologickej stavby je bralo Devínskeho hradu, západné svahy Devínskej kobyly i výstupy v okolí jej
vrcholu. Severnejšie v okolí Devínskej Novej Vsi vystupujú aj sivé rohovcové vápence tejto série.
Krasové javy môžeme tiež nájsť v sedimentárnych horninách neogénu, vápnité íly a piesky či pieskovce tortónu a sarmatu tvoria značnú časť územia Devínskej Kobyly, napríklad známy lom Sandberg
v Devínskej Novej Vsi.
Povrchové krasové javy okrem sporadických škrapov a bralných stien sú zriedkavé. R. Lehotský
(1994) píše o línii závrtov medzi kótami 378 a 434. Aj F. Kele (1970) spomína niekoľko závrtov, nie je
však isté či nie sú antropogénneho pôvodu. Sútok mohutných riek Dunaj a Morava naznačuje možnosť
existencie fluviokrasových allochtónnych jaskýň, avšak doteraz sú známe zväčša len kratšie jaskyne.
Tieto najpodrobnejšie opísal a do literatúry uviedol R. Lehotský (1994), niektoré na základe starších
prác M. Mišíka (1976), F. Keleho (nepubl. 1970) a J. Koutka a V. Zoubka (1936). Je tu registrovaných
14 krasových a 8 pseudokrasových jaskýň. Jaskyne sa vyskytujú v 2 koncentráciách. 