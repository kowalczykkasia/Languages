Vody ponorného toku vyvierajú, ako to bolo farbením viackrát dokázané, na východnej strane pohoria v Limbašskej vyvieračke v doline Račieho potoka nad Limbachom. Jej maximálna výdatnosť je
cca 120 l.s-1
, vyvieračka niekedy vysychá, vtedy sa dá zostúpiť do jaskynného priestoru hlbokého 10 m.
V období sucha funkciu vyvieračky preberá nižšie ležiaca Estavela. Podzemné vody takto prekonávajú
hlavný hrebeň pohoria a dokonca aj podtekajú popod kryštalinikum, pretože, ako bolo neskôr poukázané, kryštalinikum leží nasunuté na vápencoch, ktoré umožňujú drenovanie územia na východ. Prečo
vody netečú podzemím ďalej na juh, smerom na Borinku, nie je celkom vyjasnené, pravdepodobne tu
existuje nepriepustná hrásť, ktorá tomu bráni.
Podstatne viac jaskýň je známych v južnejšej časti krasového územia, tvoreného najmä dolinou
Stupavského potoka v úseku medzi Košariskami a Medenými Hámrami (cca 3 km) – je tu minimálne
36 jaskýň. Jaskyne predstavujú prevažne fragmenty fosílnych fluviokrasových systémov, odkryté eróziou v svahoch kaňonovitej doliny Stupavského potoka. Väčšina je speleologicky bezvýznamná, avšak
niektoré môžu pokračovať do hydrologicky aktívnych častí predpokladaného súvislého jaskynného
systému vyvieračky v Medených Hámroch. 