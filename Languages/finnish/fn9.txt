Digitalisaatio, yhtenä ilmiönään sosiaalinen media, muokkaa arvostuksiamme, vapaaaikaamme, kulutustapojamme ja jopa psyykettämme ennen näkemättömällä tavalla. Sillä
on ja tulee olemaan vaikutusta myös lukemiseen sekä kirjallisuuden formaatteihin ja
sisältöihin.
Pyrin hahmottamaan ilmiöiden merkitystä ja osuutta kirjamyynnin laskussa sekä siinä,
miksi nämä maailmanlaajuiset ilmiöt ovat vaikuttaneet erityisen vahvasti suomalaiseen
kirja-alaan. Selityksiä on tulkintani mukaan niin taloudellisilla, kulttuurisilla kuin eri
maiden kirja-alojen välisillä eroavaisuuksilla.
Kirjamyynnin kiistämättömällä laskulla on väistämättömät seurauksensa kirja-alan
rakenteisiin ja kirjailijoiden asemaan, mutta usein asiat menevät keskustelussa
umpisolmuun. Jos tämä selvitys onnistuu avaamaan edes osan noista solmuista – ja
toimisi jonkinlaisena katalyyttina keskustelulle – se täyttää paikkansa.