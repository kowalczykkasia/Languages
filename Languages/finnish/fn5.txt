Yhteisesti tunnistettuja kielteisiä muutoksia ovat olleet lähes vuosikymmenen jatkuneen
kirjamyynnin laskun lisäksi alan työpaikkojen merkittävä väheneminen, kirjallisuuden
yhteiskunnallisen aseman ja näkyvyyden taantuminen sekä kirjakaupan erikoisliikkeiden
harveneminen ja kentän yksipuolistuminen. Monelle suomalaiselle automarketin suppean
valikoiman kirjaosasto on jo tällä hetkellä paikkakunnan ainoa kirjoja myyvä liike.
Tekijä pyrkii antamaan yleiskuvan tilanteesta mutta keskittymään erityisesti keskeisten
instituutioiden, kustantamoiden, kirjakauppojen ja tekijäjärjestöjen näkemyksiin alan
haasteista sekä keinoista, joiden avulla kirjallisuus säilyttää suuren lukevan yleisön
kiinnostuksen ja lunastaa uudelleen ja uudelleen vahvan yhteiskunnallisen asemansa.
Kirja-alaa ei ole mielekästä käsitellä ainoastaan lukujen valossa, vaikkakin alan
toimijoiden vakavaraisuus on perusedellytys myös nykyisen kaltaiselle taiteelliselle
monipuolisuudelle ja laadulle. 
