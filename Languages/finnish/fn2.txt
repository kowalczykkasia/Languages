Osa kirja-alan vaikuttajista pitää väitteitä kriisistä liioiteltuna, toiset näkevät jopa
toimialan perustusten rapautuvan kirjamyynnin laskiessa ja suomalaisten lukutaidon
eriytyessä paljon lukeviin ja lähes täydellisesti kirjallisuudesta vieraantuneisiin.
Moni tähän selvitykseen haastatelluista suomalaisista kirjallisuuden ammattilaisista kokee
silti keskustelun tyrehtyvän aina sen vasta alettua. Lisäksi eri toimijoilla ja tekijöillä on
erilaiset käsitykset oletetun kriisin laadusta, syistä ja vakavuudesta.
Otavan toimitusjohtaja Pasi Vainio sanoo, että ilmiöstä keskustellessaan hän huomaa
usein puhuvansa oikeastaan suomalaisen kaunokirjallisuuden tilanteesta. Suomen
kustannusyhdistyksen tilastojen mukaan kaunokirjallisuuden osuus alan
kokonaismyynnistä oli vuonna 2017 kuitenkin vain noin 14 prosenttia ja yleisestä
kirjallisuudestakin (tietokirjallisuus, kaunokirjallisuus, lasten- ja nuortenkirjallisuus sekä
sarjakuvat) vain 23,5 prosenttia.