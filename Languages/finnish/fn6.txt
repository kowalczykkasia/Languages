Koko toimialan ytimenä on suomenkielisen (ja ruotsiksi julkaistun suomenruotsalaisen)
kirjallisen kulttuurin elinvoimaisuus. Kaupallinen menestys sekä uusien kykyjen
löytäminen ja taiteellisen laadun ylläpitäminen kietoutuvat alalla yhteen tavalla, joka
erottaa kirja-alan useimmista muista toimialoista.
Raportin tarkoituksena ei ole jäädä kiistelemään suomalaisen kirjallisuuden taiteellisesta
laadusta vuonna 2018 – harvan keskustelijan mielestä se edes on uhanalainen.
Jakelukanavien ja formaattien muutoksilla on kuitenkin väistämättä vaikutusta myös
kirjallisuuden sisältöihin.
Tätä vaikutusta käydään läpi etenkin luvussa, jossa tarkastellaan sähköisten julkaisujen
läpimurtoa Suomessa. Ruotsalaiskustantamo Norstedtsin toimitusjohtaja Otto Sjöberg
ennustaa äänikirjojen kasvattavan Ruotsissa merkittävästi markkinaosuuttaan, ja
odotettavissa on saman ilmiön vahvistuminen Suomessa hyvä alun jälkeen. 