Jotta rakentava keskustelu on mahdollista, ensimmäiseksi pitää määritellä, puhummeko
kustannus- ja kirjakauppa-alan liiketoiminnallisesta tilanteesta, kirja-alan rakenteista,
kirjallisuuden laadusta, lukemisen määrästä vai näistä kaikista erikseen ja yhteen
kietoutuneina?
Kun joku sanoo kirja-alan olevan kriisissä, sen puolivirallinen vastausohje on tokaista
kirja-alan olleen ”aina kriisissä”. Puhetta kustannusalan ja kirjallisuuden tilanteesta on
ollut viime vuosina niin paljon ja melko toistuvin sanankääntein, että se jo uuvuttaa muut
kuin asiaa aivan lähietäisyydeltä seuraavat ammattilaiset.
On oikeutettua puhua kriisistä sellaisella toimialalla, jonka myynnistä katoaa
vuosikymmenessä neljännes (yleinen kirjallisuus Suomen kustannusyhdistyksen tilastojen
perusteella). On perusteltua olla huolissaan kirjallisuuden tulevaisuudesta, kun nuorten
ikäluokkien lukeminen vähenee kaikkialla länsimaissa.